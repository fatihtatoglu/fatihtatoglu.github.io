---
id: "ummxbsvyq0"
lang: tr
title: "Düşünmek ve İkna Etmek: Yapay Zeka ile Münazara Deneyi"
slug: munazara-deneyi-yapay-zeka
category: "yasam-ogrenme"
tags:
  - munazara-deneyi
  - yapay-zeka
  - analitik-dusunme
  - ikna-becerileri
  - soft-skills
  - future-of-jobs
  - deneysel-ogrenme
  - karar-verme
readingTime: 13
date: 2026-01-06
updated: 2026-01-06
pair: debate-experiment-with-ai
canonical: ~/munazara-deneyi-yapay-zeka/
alternate: ~/en/debate-experiment-with-ai/
description: "WEF Future of Jobs 2025'ten ilhamla, iki yapay zekâ modeli arasında kurgulanan dört turlu münazara deneyi ve jüri değerlendirmesi."
keywords:
  - münazara
  - "yapay zeka"
  - "analitik düşünme"
  - "ikna"
  - "soft skills"
  - "future of jobs"
featured: true
cover: /assets/images/thinking-speaking-persuading.webp
coverAlt: "Kürsülerde karşı karşıya duran iki insansı robot ve aralarında jüriyi simgeleyen bir tokmak bulunan, resmi münazara sahnesi."
coverCaption: "AI vs AI münazarasını simgeleyen bir sahne: argüman, yapı ve ikna tek bir ışık altında."
template: "post"
layout: "default"
status: published
---
# Düşünmek ve İkna Etmek: Yapay Zeka ile Münazara Deneyi

2025 yılında katıldığım birkaç yapay zeka seminerinde en çok sorulan soru "Yapay zeka işimizi elimizden alacak mı?" idi. Ancak benim dikkat ettiğim konu, gelişen yapay zeka ortamında kendimi nasıl daha dayanıklı ve daha işlevsel hale getirebileceğim. Bunun için Dünya Ekonomik Forumu'nun hazırladığı Geleceğin İşleri 2025 Raporu'na bakmanın faydalı olacağını düşündüm. Bu yazıda biraz bu rapordan bahsedeceğim ve sonrasında da raporda yazan konulardan bazılarına atıfla bir deney fikrinden bahsedeceğim.

Bu yazıyı yazma sebebim, bu becerileri teoride konuşmak değil; küçük, ölçülebilir ve tekrar edilebilir bir deneyle gerçekten çalıştırmak istemem. Aşağıda anlatacağım münazara deneyi de bu meraktan doğdu. Bu raporu bir yol haritası gibi değil, üzerinde deney yapılabilecek bir ham madde gibi okumayı tercih ettim.

Bu teknik bir makale ya da yapay zeka modellerinin bir kıyaslama çalışması değil. Bu kişisel bir öğrenme deneyi: yapay zekayı, günlük iş hayatında uygulaması giderek zorlaşan düşünme, tartışma ve ikna becerileri için yapılandırılmış bir ayna olarak kullanmanın bir yolu.

## WEF Geleceğin İşleri 2025 Raporu ve Öne Çıkan Beceriler

Dünya Ekonomik Forumu tarafından hazırlanan bu rapor 2025-2030 yılları arasındaki küresel iş gücü piyasasının dönüşümünü analiz ederek oluşabilecek fırsatları ve riskleri belirlemeyi amaçlamaktadır. Raporun içerisinde, teknolojik gelişmeler, ekonomik dalgalanmalar ve toplumsal beklentiler gibi başlıkların iş dünyasını nasıl etkileyeceği ile ilgili veriye dayalı çıkarımları yer almaktadır.

Daha basit anlatmak gerekirse bu rapor, hızla değişen ve yer yer fırtınalı bir denizde yol alan gemiler için hazırlanmış modern bir denizcilik haritası ve hava durumu tahminidir. Harita (rapor), yaklaşan fırtınaları (gerileyen işler ve ekonomik krizler) ve yeni keşfedilen adaları (büyüyen sektörler ve yeni beceriler) göstererek, kaptanların (liderlerin ve bireylerin) rotalarını güvenli ve kârlı bir geleceğe doğru kırmalarına yardımcı olur.

Rapora göre; 2025-2030 yıllarında kazanılması önerilen bazı teknik, sosyal, davranışsal ve kişisel beceriler bulunmaktadır. Var olan becerilerin %39'unun yok olacağını veya dönüşeceğini öngören rapor, aşağıdaki listede yer alan becerilerin iş dünyasında hayatta kalmak için daha geçer akçe olacağını vurgulamaktadır. Listedeki becerilerin büyük bir kısmı tek başına öğrenilen değil, uygulayarak gelişen beceriler. Aslında fark ettiğim şey şuydu: Bu becerilerin çoğunu ölçmek zor, ama çalıştırmak mümkün.

**Teknik Beceriler**

- Yapay Zeka ve Büyük Veri
- Ağ ve Siber Güvenlik
- Teknoloji Okuryazarlığı
- Çevresel Yönetim

**Sosyal Kişisel Beceriler**

- Analitik Düşünme
- Dayanıklılık, Esneklik ve Çeviklik
- Yaratıcı Düşünme
- Liderlik ve Sosyal Etki
- Merak ve Hayat Boyu Öğrenme
- Motivasyon ve Kişisel Farkındalık
- Empati ve Aktif Dinleme
- Yetenek Yönetimi, Öğretim ve Mentorluk

Raporu okurken rahatsız edici bir örüntü fark ettim. Kendimde zaten emin olduğum becerilerin çoğu teknik becerilerdi. Değerlendirmekte zorlandığım beceriler ise insani becerilerdi: baskı altında net düşünmek, fikirleri savunmak, egoya kapılmadan fikrimi değiştirmek. Bu farkındalık, bu deneyin ardındaki sessiz tetikleyicilerden biriydi.

## Münazara: Analitik Düşünme ve İkna Becerileri için Bir Araç

Raporun çıktılarıyla ilgili çok fazla yazı yazabilirim ve aklımda çok değişik yazılar da var. Ancak bu yazıda odaklanacağım konu "münazara" olacak. Lisede burun kıvırdığım, üniversitede sadece yarışmalara dinleyici olarak katıldığım münazara aslında raporda sayılan bazı başlıkları kapsıyor.

Münazara; belirli bir konu hakkında karşıt görüşlerin, tanımlı kurallar içinde savunulduğu bir tartışma biçimidir. Amaç kimin haklı olduğunu bulmak yerine konu hakkında argümanları gerekçeleriyle savunmak ve karşı argümanları akıl yürüterek çürütmeye çalışmaktır. Bir nevi bir beyin jimnastiği olarak düşünebiliriz. Düşüncenizi ya da savunduğunuz konuyu yapılandırarak karşı tarafı ve dinleyicileri ikna etmeye çalışırsınız.

Münazara yapmak, düşünce sistemi kurma, zayıf veya kör noktaları görme, analitik düşünce becerisinin yanında, ifade gücü, aktif dinleme ve kendini ifade edebilmek yeteneği kazandırır. Yani raporun öngördüğü bazı becerileri sadece münazara yapmayı öğrenerek kazanabileceğimizi gösteriyor.

Yapay zekayı burada seçmemin sebebi, insanlarla yaptığımız tartışmalarda çoğu zaman argümanı değil, tonu hatırlıyoruz. Burada tonu tamamen devre dışı bırakmak istedim. Aynı kurallarla, aynı sınırlar içinde, sadece argümanın kendisini ölçmek istedim. Bu sayede "kim söylüyor" değil, "ne söyleniyor" kısmına odaklanabildim.

## Yapay Zeka ile Münazara Deneyi: Amaç ve Yaklaşım

Bu deneyle test etmek istediğim şey, hangi yapay zeka modelinin değil; yapılandırılmış bir münazara formatının, düşünce kalitesini ölçmek ve üretmek için ne kadar işe yaradığıydı.

Yapay zeka konusunda ilerlemek için ellerimi kirlettiğim çok nokta var ancak teknik imkânsızlıklardan dolayı şu anda bazıları yavaş ilerliyor, ancak imkanlarım doğrultusunda bazı deneylerimi hayata geçirmem için sadece bahane bulmam gerekiyor. Bu anlatacağım deney için bu rapor harika bir bahane oldu benim için.

Deneyin amacı, birbirlerine parametre ve eğitim materyalleri olarak benzer kaliteye sahip iki farklı yapay zeka modelini kullanarak karşılıklı olarak konuşmalarını ve tartışmalarını sağlamak. Bu tartışmadan çıkanları birkaç insan ile paylaşarak puanlama yapmalarını sağlamak ve çıktıları insan kontrolünden geçirerek kaliteli bir eğitim verisi elde etmek. Bu tartışma veya diyalog ortamının oluşmasını sağlayacak en iyi yöntemin bir münazara yarışması olacağını düşündüm.

> Bu arada belki bu çalışmayı yapan birileri veya bir ekip vardır. Ben araştırdığımda görmedim ama ilk ben yaptım demekten özellikle kaçınıyorum. Eğer sizler biliyorsanız lütfen benimle de paylaşın ben de öğrenmiş ve onların çıktılarına da bakıyor olayım.

## Münazara Deneyinin Kuralları ve Yapısı

Deney fikrini biraz daha geliştirmek isterken, insanların hangi konular üzerinde daha çok konuştuklarını ve hangi kurallarla konuştuklarını incelemeye başladım. Okuduklarım ve izlediğim yarışma videoları münazaranın çok basit kuralları olmasına rağmen arka planda inanılmaz bir stratejik çalışmanın olduğunu gördüm. Hatta bazı kalıp tekniklerin de olduğunu gözlemledim.

Araştırmalarım sonucunda - deneyi de doğrulamak için - bir ana başlık üzerinde dört turlu bir münazara akışında karar kıldım.

İlk turda ekipler, karşılıklı olarak sadece kendi argümanlarını ve savundukları konuyu ve bu konuyu destekleyen argümanları anlatıyor olacaklar. Hiçbir şekilde karşı tarafa cevap vermeyecekler. İkinci turda, taraflar karşı tarafın ne dediğine odaklanarak neden katılmadıklarını anlatacaklar. Burada karşı tarafın argümanlarını çürütmek için çalışıyor olacaklar. Üçüncü tur da, ikinci tur gibi yine cevap verme şeklinde olacak. Sadece bu turda taraflar karşı tarafın varsayımlarının neden hatalı olduğu üzerine konuşacaklar. Son tur da ise, tarafların fikirlerini toparlamalarını, gelen karşı argümanlara göre neden hâlâ kendi fikrini savunduğunu veya karşı fikre neden katıldıklarını söylemelerini istiyorum.

Akış insanlı yapılan yarışmalara çok benzer olsa da yapay zeka modellerine süre sınırı veremeyeceğim için kelime ve argüman sınırı vermeyi tercih ettim. Her turda modeller en fazla 500 kelime ve 3 argüman ile savunma yapıyor olacaklar. Cevap verme turlarında yine benzer limitler olacak. Bu sınırlar aynı zamanda modellerin "uzun ama boş" cevaplar üretmesini engellemek için konuldu. Amaç hacim değil, yoğunluktu.

İlk deney için seçtiğim konu, pandemi zamanında hepimizin yaşadığı ve sonrasında da şu anda yaşanan çoğu toplu işten çıkartmanın bahanesi olan; _uzaktan çalışmak, ofisten çalışmaktan daha verimlidir._ şeklinde. Bu konu üzerine bir sürü makale yazıldı ve araştırmalar yapıldı ama bakalım yapay zeka modelleri bu bilgileri kullanarak neler çıkartacak karşıma.

## Münazara Çıktıları Nasıl Değerlendirildi?

Kuralları ve konuyu da belirlendikten sonra en önemli konu tarafsız bir şekilde çıktıların değerlendirilmesi olacaktı. Bu kısım içinde kavramsal açıklık, mantıksal tutarlılık, argümanların gücü, karşı argümanların kalitesi, pratik gerçekçilik ve toparlama, çıkarım becerileri üzerinden bir puanlama yapılabileceğini düşündüm. Belirlediğim altı kategoride ayrı ayrı verilen puanların toplamına göre bir kazanan olacak ve bunu yapay zeka modelleriyle de paylaşıyor olacağım. Kazanma-kaybetme kurgusunu özellikle korudum; çünkü rekabet, ister insan ister makine olsun, düşünce üretimini ciddi biçimde hızlandırıyor.

Bu altı başlığı seçmemin sebebi, hem düşünce kalitesini hem de pratik uygulanabilirliği birlikte ölçebilmekti.

## Deneyin Yapılışı: Model Seçimi ve Süreç

Deneyi yaparken iki güçlü yapay zeka modeli seçtim ve bunların arasında bir dengesizlik olamaması için iki modeli de [Open Router](https://openrouter.ai/) üzerinden para harcayarak kullandım. Modellerin seçimini yaparken sitenin bana sağladığı kullanım trendi grafiklerini kullanmayı tercih ettim.

- Teknoloji
- Bilim
- Sağlık
- Akademi
- Yasal
- Önemsiz Bilgiler
- Rol Yapma

kategorilerinde 15 Aralık 2025 - 6 Ocak 2026 arasındaki listelerde en çok token kullanılan modelleri seçtim ve sonra bu modellerden en yukarıda olan iki tanesini seçtim. Tablodan da görüleceği üzere Mimo V2 Flash ve Gemini 2.5 Flash modellerini seçmem gerekiyordu. Ancak Mimo 2 Flash modeli için istek atarken hata aldığım için DeepSeek V3.2 ile yoluma devam ediyor olacağım.

|                               | Technology | Science | Health | Academia | Trivia | Legal | Roleplay | Total  |
|------------------------------:|:----------:|:-------:|:------:|:--------:|:------:|:-----:|:--------:|:------:|
| Mimo V2 Flash                 | 3          | 9       | 0      | 8        | 12     | 0     | 3        | 35     |
| Gemini 2.5 Flash              | 2          | 4       | 8      | 8        | 0      | 3     | 2        | 27     |
| DeepSeek V3.2                 | 0          | 0       | 0      | 2        | 0      | 0     | 12       | 14     |
| Devstral 2 2512 (free)        | 0          | 0       | 3      | 3        | 0      | 7     | 0        | 13     |
| gpt-oss-120b                  | 0          | 4       | 0      | 0        | 0      | 8     | 0        | 12     |
| Gemini 3 Flash Preview        | 0          | 5       | 4      | 0        | 0      | 1     | 0        | 10     |
| Claude Sonnet 4.5             | 7          | 2       | 0      | 0        | 0      | 0     | 0        | 9      |
| Claude Haiku 4.5              | 2          | 0       | 6      | 0        | 0      | 0     | 0        | 8      |
| GPT-5.2                       | 2          | 0       | 0      | 3        | 1      | 0     | 0        | 6      |
| Claude Opus 4.5               | 5          | 0       | 0      | 0        | 0      | 0     | 0        | 5      |
| DeepSeek R1 T2 Chimera        | 0          | 0       | 0      | 0        | 0      | 0     | 5        | 5      |
| Gemini 2.5 Flash Lite         | 1          | 0       | 0      | 0        | 0      | 3     | 0        | 4      |
| GPT-4o-mini                   | 0          | 0       | 0      | 0        | 3      | 0     | 0        | 3      |
| Grok 4.1 Fast                 | 0          | 0       | 0      | 0        | 3      | 0     | 0        | 3      |
| Llama 3.1 70B Instruct        | 0          | 0       | 0      | 0        | 3      | 0     | 0        | 3      |
| MiniMax M2                    | 2          | 0       | 0      | 0        | 0      | 0     | 0        | 2      |
| Gemini 2.0 Flash              | 0          | 0       | 0      | 0        | 2      | 0     | 0        | 2      |
| Qwen3 235B A22B Instruct 2507 | 0          | 0       | 0      | 0        | 0      | 2     | 0        | 2      |
| DeepSeek V3 0324              | 0          | 0       | 0      | 0        | 0      | 0     | 2        | 2      |
| Claude Sonnet 4               | 0          | 0       | 1      | 0        | 0      | 0     | 0        | 1      |
| gpt-oss-20b                   | 0          | 0       | 1      | 0        | 0      | 0     | 0        | 1      |
| GPT-4.1 Nano                  | 0          | 0       | 1      | 0        | 0      | 0     | 0        | 1      |

İlk tur için seçtiğim modellerden; Gemini 2.5 Flash modeline A, DeepSeek V3.2 modeline de B diyeceğim. A modeli yarışmada öneriyi savunan yani, _uzaktan çalışmanın daha verimli_ olduğunu savunacak. B modeliyse _ofiste çalışmanın daha verimli_ olduğunu savunacak.

Deneyi yaparken DeepSeek V3.2 bir ufak dağılma yaşasa da istenen çıktıyı vermiş oldu.

Deneyde kullandığım kodu da yakında tamamlayıp paylaşıyor olacağım.

## Münazara Deneyinden Çıkan Sonuçlar ve Öğrenilenler

Taraflar yapay zekaydı ve değerlendirmeyi de yapay zeka ile yaptığımda kazananın B modeli olduğunu söyledi. Sadece 10 puan farkla B modeli bu yarışmayı kazanmış oldu. Bu deney için; 0.010573 USD yani 0.46 TRY harcamış oldum. Jüri modeli olarak GPT-5.2 kullandığımı da paylaşmak isterim.

Peki ben bu deneyle ne kazanmış oldum? Aslında münazara yöntemlerini pratik etmiş oldum. Üstüne üstelik bir şablon projeye sahip olmuş oldum ki bu sayede bir sürü başka deneme de yapabiliyor olacağım. Son olarak, çok hızlı ilerleyen bir yapay zeka treni var bir şekilde buna atlamamız ve bir ucundan tutmamız lazım. Sonrasında faturası çok ağır olabiliyor.

Peki bu noktada yapay zekanın rolü ne? Bu deney bana şunu daha net gösterdi: Yapay zeka burada bir "cevap makinesi" değil, bir antrenman partneri gibi çalışıyor. Doğru kurallar ve net bir çerçeve verildiğinde, düşünme, anlatma ve ikna etme kaslarını tekrar tekrar çalıştırabileceğin bir alan açıyor.

Yani mesele yapay zekanın bizim yerimize düşünmesi değil; bizim daha iyi düşünebilmemiz için ona doğru soruları, doğru sınırları ve doğru oyun alanlarını kurabilmek. Münazara formatı da bu alanlardan sadece biri. Ama belki de en disiplinli ve ölçülebilir olanı.

Bu sadece ilk denemeydi. Aynı formatı farklı konular, farklı modeller ve insan katılımıyla tekrar etmeyi planlıyorum. Çıktılar değiştikçe, sorular da değişecek. Belki siz de bana konu başlığı önererek deneyimin gelişmesine destek verebilirsiniz.

Sonuç olarak mesele, yapay zekanın bizi geçip geçmeyeceği değil; onunla birlikte hangi kaslarımızı güçlendirmeyi seçeceğimiz ve geçmişte yapamadığım "keşke" listesini, yapay zeka sayesinde biraz daha kısaltabilmek.

## Kaynaklar ve Ek Okumalar

- [World Economic Forum – Future of Jobs Report 2025](https://www.weforum.org/stories/2025/01/future-of-jobs-report-2025-the-fastest-growing-and-declining-jobs/) - Gelecek iş gücü piyasası, yükselen ve gerileyen meslekler ile önümüzdeki yıllarda öne çıkması beklenen beceriler hakkında kapsamlı bir analiz.  
- [Debating Guide - Durham Union Society](https://dus.org.uk/debating-guide/) - Münazaranın temel kuralları, argüman kurma teknikleri ve karşı argüman geliştirme üzerine pratik bir rehber.